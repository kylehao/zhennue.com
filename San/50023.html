<!DOCTYPE html>
<!-- saved from url=(0042)https://www.zhennue.com/bookdemo/0-qianyan -->
<html lang="zh"><head><meta http-equiv="Content-Type" content="text/html; charset=UTF-8">
	
	<meta name="viewport" content="width=device-width, initial-scale=1">
  <meta name="author" content=""><title>训俭示康 | 听松阁</title>
  <meta name="keywords" content="Jekyll,blog">
  <meta name="description" content="分享编程、生活感悟、旅游随感、读书随笔等。">
  <link rel="stylesheet" href="../images//main.css">
<script src="../images//main.js" defer=""></script></head>

<body class="body-chapter">
    <div class="book__wrapper sidebar-right" id="bookMain"><div class="book-summary" id="bookSummary">
  <nav role="navigation">
    <ul class="summary">
      <li class="chapter ">
        <a href="./index.html" class="custom-link">品味优美散文</a>
      </li>
      <li class="divider"></li>
	  <li class="chapter active"><a href="./50001.html">前言</a></li>
<li class="chapter "><a href="./50002.html">前出师表</a>
<li class="chapter "><a href="./50003.html">太上感应篇</a>
<li class="chapter "><a href="./50004.html">少年中国说</a>
<li class="chapter "><a href="./50005.html">岳阳楼记</a>
<li class="chapter "><a href="./50006.html">师说</a>
<li class="chapter "><a href="./50007.html">核舟记</a>
<li class="chapter "><a href="./50008.html">桃花源记</a>
<li class="chapter "><a href="./50009.html">爱莲说</a>
<li class="chapter "><a href="./50010.html">石钟山记</a>
<li class="chapter "><a href="./50011.html">醉翁亭记</a>
<li class="chapter "><a href="./50012.html">阅江楼记</a>
<li class="chapter "><a href="./50013.html">陋室铭</a>
<li class="chapter "><a href="./50014.html">随园记</a>
<li class="chapter "><a href="./50015.html">项脊轩志</a>
<li class="chapter "><a href="./50016.html">老子</a>
<li class="chapter "><a href="./50017.html">冷泉亭记</a>
<li class="chapter "><a href="./50018.html">捕蛇者说</a>
<li class="chapter "><a href="./50019.html">永州八记</a>
<li class="chapter "><a href="./50020.html">与元微之书</a>
<li class="chapter "><a href="./50021.html">五柳先生传</a>
<li class="chapter "><a href="./50022.html">与韩荆州书</a>
<li class="chapter "><a href="./50023.html">训俭示康</a>
<li class="chapter "><a href="./50024.html">蚊对</a>
<li class="chapter "><a href="./50025.html">游灵岩记</a>
<li class="chapter "><a href="./50026.html">兰亭集序</a>
<li class="chapter "><a href="./50027.html">随园记</a>
<li class="chapter "><a href="./50028.html">虎丘记</a>
<li class="chapter "><a href="./50029.html">西湖杂记</a>
<li class="chapter "><a href="./50030.html">过云木冰记</a>
<li class="chapter "><a href="./50031.html">与山巨源绝交书</a>
<li class="chapter "><a href="./50032.html">祭妹文</a>
<li class="chapter "><a href="./50033.html">周易</a>
<li class="chapter "><a href="./50034.html">般若波罗蜜多心经</a>

<!--  二级目录
	    <ul class="articles"><li class="chapter "><a href="https://www.zhennue.com/bookdemo/1.2erhaobiaoti.html">1.2二号标题</a></li></ul>
-->

	  </li>
	</ul>
  </nav>
</div>

<div class="book__body">
    <div class="body__inner">
	 <a href="../index.html" class="logo"><img src="https://jihulab.com/free163/zhennue.com/-/raw/c554cd3118d155441e58cf05b586cc7df4b6f40e/images//logo.svg" class="logo_img"><h1>听松阁</h1></a>
	 <a href="../archive.html" class="sidebar__toggler">
		<span class="sidebar__toggler_top"></span>
		<span class="sidebar__toggler_middle"></span>
		<span class="sidebar__toggler_bottom"></span>
     </a>
    <div class="book-header" role="navigation">
    <a href="./index.html" id="summaryToggler" class="summary__toggler">
      <svg xmlns="http://www.w3.org/2000/svg" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round">
  <circle cx="12" cy="12" r="1"></circle>
  <circle cx="19" cy="12" r="1"></circle>
  <circle cx="5" cy="12" r="1"></circle>
</svg>
    </a>
  <h1>
    训俭示康 - 品味优美散文
  </h1>
</div>

<main class="chapter__wrapper" tabindex="-1" role="main">
        <div class="chapter__inner">
          <article class="chapter__content content">
            <h1 id="前言">训俭示康</h1>

<blockquote>
  <p>宋 司马光</p>
</blockquote>

<p><br>
<!-- 文章开始 -->

 　　 吾本寒家，世以清白相承。吾性不喜华靡，自为乳儿，长者加以金银华美之服，辄羞赧弃去之。二十忝科名，闻喜宴独不戴花。同年曰：“君赐不可违也。”乃簪一花。平生衣取蔽寒，食取充腹；亦不敢服垢弊以矫俗干名，但顺吾性而已。<br><br>　　众人皆以奢靡为荣，吾心独以俭素为美。人皆嗤吾固陋，吾不以为病。应之曰：孔子称“与其不逊也宁固”；又曰“以约失之者鲜矣”；又曰“士志於道，而耻恶衣恶食者，未足与议也。”古人以俭为美德，今人乃以俭相诟病。嘻，异哉！<br><br>　　近岁风俗尤为侈靡，走卒类士服，农夫蹑丝履。吾记天圣中，先公为群牧判官，客至未尝不置酒，或叁行、五行，多不过七行。酒酤於市，果止於梨、栗、枣、柿之类；肴止於脯醢、菜羹，器用瓷漆。当时士大夫家皆然，人不相非也。会数而礼勤，物薄而情厚。近日士大夫家，酒非内法，果、肴非远方珍异，食非多品，器皿非满案，不敢会宾友，常数月营聚，然後敢发书。苟或不然，人争非之，以为鄙吝。故不随俗靡者盖鲜矣。嗟乎！风俗颓敝如是，居位者虽不能禁，忍助之乎！<br><br><br>　　又闻昔李文靖公为相，治居第於封丘门内，厅事前仅容旋马，或言其太隘。公笑曰：“居第当传子孙，此为宰相厅事诚隘，为太祝奉礼厅事已宽矣。”参政鲁公为谏官，真宗遣使急召之，得於酒家，既入，问其所来，以实对。上曰：“卿为清望官，奈何饮於酒肆？”对曰：“臣家贫，客至无器皿、肴、果，故就酒家觞之。”上以无隐，益重之。张文节为相，自奉养如为河阳掌书记时，所亲或规之曰：“公今受俸不少，而自奉若此。公虽自信清约，外人颇有公孙布被之讥。公宜少从众。”公叹曰：“吾今日之俸，虽举家锦衣玉食，何患不能？顾人之常情，由俭入奢易，由奢入俭难。吾今日之俸岂能常有？身岂能常存？一旦异於今日，家人习奢已久，不能顿俭，必致失所。岂若吾居位、去位、身存、身亡，常如一日乎？”呜呼！大贤之深谋远虑，岂庸人所及哉！<br><br>　　御孙曰：“俭，德之共也；侈，恶之大也。”共，同也；言有德者皆由俭来也。夫俭则寡欲：君子寡欲，则不役於物，可以直道而行；小人寡欲，则能谨身节用，远罪丰家。故曰：“俭，德之共也。”侈则多欲：君子多欲则贪慕富贵，枉道速祸；小人多欲则多求妄用，败家丧身；是以居官必贿，居乡必盗。故曰：“侈，恶之大也。”<br><br><br>　　昔正考父 粥以 口；孟僖子知其後必有达人。季文子相叁君，妾不衣帛，马不食粟，君子以为忠。管仲镂簋朱 、山 藻 ，孔子鄙其小器。公叔文子享卫灵公，史 知其及祸；及戍，果以富得罪出亡。何曾日食万钱，至孙以骄溢倾家。石崇以奢靡夸人，卒以此死东市。近世寇莱公豪侈冠一时，然以功业大，人莫之非，子孙习其家风，今多穷困。<br><br>　　其馀以俭立名，以侈自败者多矣，不可遍数，聊举数人以训汝。汝非徒身当服行，当以训汝子孙，使知前辈之风俗云。

<!-- 文章结束 -->
</p>
<div style="text-align:center;" ><p style="margin-bottom:30px"><hr style="height:1px;border:none;border-top:1px dashed blue;" />🍀 By <a href="/about">听松阁</a> 🍀</p><p>如果有什么想对他吐槽的，💌<a href="mailto:info@skywq.com>写封邮件给她</a>吧！</p></div>		
          </article>
        </div>

		<footer class="site-footer">
  © 2023<a href="https://www.free345.com/">听松阁</a>. Power By <a href="https://github.com/" target="_blank">Github</a> Theme<a href="https://github.com/erlzhang/jekyll-theme-persephone" target="_blank">Persephone</a>
</footer>
</main>
</div>

<a href="./50022.html" class="navigation navigation-prev" aria-label="Previous page: 上一篇文章"><svg viewBox="0 0 32 32" width="32" height="32" fill="none" stroke="currentcolor" stroke-linecap="round" stroke-linejoin="round" stroke-width="2">
  <path d="M20 30 L8 16 20 2"></path>
</svg>
</a>
<a href="./50024.html" class="navigation navigation-next" aria-label="Next page: 下一篇文章"><svg viewBox="0 0 32 32" width="32" height="32" fill="none" stroke="currentcolor" stroke-linecap="round" stroke-linejoin="round" stroke-width="2">
  <path d="M12 30 L24 16 12 2"></path>
</svg>
</a>
</div>

</div>

</body>
</html>